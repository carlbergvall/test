---
Title: Komma till världen i Johlstorp, barndop
Description: Komma till världen i Johlstorp, barndop
Thumbnail: https://johlstorp.se/pico/assets/barndop_th.jpg 
Author: Dagny Bergvall-Persson 
Date: 2021-03-03
Robots: noindex,nofollow
Template: single 
Category: Historia 
Featured: https://johlstorp.se/pico/assets/bardnop.jpg 
---
Att komma till världen i Johlstorp
I slutet på 1800-talet och några årtionden in på 1900-talet föddes barnen hemma.
Det fanns redan då barnbördshus, BB, i de större städerna, men på landsbygden föddes nästan alla barn i hemmet. Så var det också i Johlstorp.
Där har fötts 12 barn hemma på gården under den tid som den här historiken handlar om.
Ett barn har dött under sitt första år.
Troligen var det outbildade men erfarna kvinnor som hjälpte till vid förlossningen, och så hade det ju varit i alla tidigare år.

Den sista förlossningen lär ha varit ganska dramatisk, då barnet var felvänt. Ingen förlossningssäng fanns, det fick bli det stabila slagbordet som fick tjänstgöra. Tack vare en mycket kunnig, och kanske orädd, barnmorska som lyckades vända barnet fick dramat ett lyckligt slut. Ungen behövde både daskar och annat för att komma igång, men kom igång och fick inga men av strapatserna.
Ytterligare en person hade kommit till världen som kunde räkna sina rötter från Johlstorp!

Barnens dop
Det var självklart att barnen skulle döpas men inte att ta med dem till stora, kalla kyrkor!
I Johlstorp döptes barnen hemma i närvaro av några släktingar. Prästen kom hem och i största rummet, salen, förrättades dopet. I hemmet fanns en fin glasskål som användes som dopfunt. En familjen närstående blev gudmor, det som i dag kallas fadder. Tanken var ju då som nu att denna person på ett särskilt sätt skulle följa barnet på vägen genom livet. Gudmodern skulle också, när det var dags för konfirmation, ge barnet en egen psalmbok.


